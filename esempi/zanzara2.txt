Nell’ultima puntata della Zanzara, Giuseppe Cruciani ha commentato così la decisione di Google di rimuovere le inserzioni pubblicitarie dal canale YouTube TheBorderline e le ultime notizie su Luciana Littizzetto: “Allora ragazzi – ha detto il conduttore – iniziamo con un paio di cartoline. La prima riguarda l’ipocrisia assoluta di YouTube, che ha cancellato gli annunci pubblicitari dal canale The Borderline, i ragazzi coinvolti nell’incidente a Casal Palocco in cui ha perso la vita il piccolo Manuel e pare che viaggiassero a più di 100 km/h. Ipocrisia assoluta. Perché cancellare gli annunci solo dopo la tragedia? Non controllavano nulla prima? Solo adesso tolgo la pubblicità.”

Il conduttore di Radio24 commenta poi la notizia del possibile approdo di Luciana Littizzetto a Mediaset: “A proposito di cose che vanno in onda, l’odore dei soldi sembra far passare anche le avversioni politiche. L’odore dei quattrini fa passare tutto. Di chi parlo? Della signora Littizzetto, che pare andrà a lavorare per le reti Mediaset. Diciamo la verità: l’odore dei quattrini pulisce via tutto. Andrà a lavorare per una rete fondata da Berlusconi, personaggio che certamente non ama. Io dico solo questo: il denaro pulisce via tutto. Leggo ora il titolo di Libero di oggi: “La Littizzetto va a prendere il denaro dei Berlusconi”. È vero o non è vero che va a prendere il denaro da Berlusconi? Questa è la realtà. Arrendetevi: davanti al denaro non si fanno prigionieri.”