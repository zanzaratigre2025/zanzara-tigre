Nell’ultima puntata della Zanzara, Giuseppe Cruciani ha commentato così la tanto discussa frase di Vittorio Feltri, il caso del ragazzo gay sospeso dalla diocesi di Cesena e le dichiarazioni di Oliviero Toscani. “Allora ragazzi – ha detto il conduttore – tre cose per iniziare. La prima: come si fa a dire che un signore come Vittorio Feltri è omofobo per una frase che ha scritto oggi sul Twitter? Come si fa a parlare sempre di omofobia? Sempre di omofobia.”

“Ma cosa ha detto? È una battuta. Anche se non fosse una battuta, è la sua idea. Che c’è di omofobo? Non ha detto “gay di merda””, ha commentato il conduttore di Radio24. Vi riportiamo il tweet incriminato di Vittorio Feltri.

Se c’è una cosa che, a sua detta, l’ha fatto “imbestialire” è invece quanto avvenuto a Cesena. “Un ragazzo maggiorenne, un educatore di suoi coetanei – spiega Cruciani – doveva organizzare un campo estivo in una parrocchia. Cose normalissime che avvengono in tutte le parrocchie d’Italia. Ad un certo punto pubblica una foto in cui bacia un altro ragazzo. Sembra che questo ragazzo di 18-19 anni sia dichiaratamente gay. È stato sospeso dalle sue attività di educatore. Secondo la diocesi di Cesena, in Emilia Romagna, questo ragazzo non può fare l’educatore in quanto omosessuale. Siamo nel Medioevo? Ma che cazzo è? La Chiesa, che spesso non punisce i pedofili e che ammette che i preti che fanno parte della Chiesa Cattolica possano fare quello che vogliono, sospende un ragazzo? Non può fare l’educatore in quanto gay? Ma vi dovete vergognare. La diocesi di Cesena si dovrebbe vergognare!”.

La terza cartolina di apertura riguarda le dichiarazioni di Oliviero Toscani: “Olivero Toscani ha ripetuto a Scampia (dove era ospite) quello che aveva già detto qui, aggiungendo ‘per fortuna è morto Berlusconi, ci ha rubato la dignità sociale’. La frase ‘per fortuna è morto Berlusconi’ è una porcheria immane. Caro Oliviero, io ti conosco da tanto tempo, ma vai a fare in culo! Oliviero Toscani che deve andare a fare in culo!”